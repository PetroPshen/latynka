---
title: Проєкт Лозинського (Абецадло)
type: projekty
date: 2015-06-29T07:54:25+00:00
url: works/abecadlo/
featured_image: /img/projecty/Latynka-Lozynskoho-png.png

---
Український етнограф та мовознавець Йосип Лозинський 1834 року виступив із пропозицією повного переведення руської (української) мови на латинську абетку.

<!--more-->

Він написав статтю Про впровадження польської абетки до руської писемності _(O wprowadzeniu abecadła polskiego do piśmiennictwa ruskiego)_ та опрацювавши (в рукописі) граматику руської (української) мови та видавши книгу «Ruskoje wesile» (1835).

  <figure>
     <img style="width: 150px; height: 236px;" src="/img/projecty/Ruskoje_wesile_Lozinskoho_1835.jpg" alt="Праця «Ruskoje wesile» Лозинського (Перемишль, 1835), що стала презентацією його проекту на практиці." />
     <figcaption>Праця «Ruskoje wesile» Лозинського (Перемишль, 1835), що стала презентацією його проекту на практиці.</figcaption>
  </figure>


В основу своєї абетки він поклав польський правопис. Лозинський був не першим, хто висловив таку ідею: ще на початку 19 ст. подібне пропонували Шлецер у своїй праці про Нестора Літописця, Й. Фольтіґ у Словнику ілірийської, італійської та німецької мов, а кількома роками згодом Єрней Копітар та А. Пахмаєр.

Правопис Лозинського базувався, в основному, на фонетичному принципі орфографії. Однак, він також мав низку особливостей етимологічного характеру. Перші з них вказано на початку книги «Ruskoje wesile» в «Uwahach dla czytajuczych»:

**1.** Вживається літера **«е́»**, що вимовляється як **«і»** (_méd, nés, rék,_ що читається як _mid, nis, rik_);  
**2.** Вживається літера **«о́»**, що вимовляється як **«і»** (_Bóh, kóń, zlóśť, wón, stół, sposób, póznaty,_ читається як _Bih, kiń, złyśť, win, stił, sposib, piznaty_);  
**3.** Літера «**ł**» позначає не тільки тверде «**л**», але й «**в**» у тих випадках, де на місці етимологічного «л» розвинувся звук \[ў] / [w\] (_był, łapał, dół, horiłka, opysał, perekonał,_ читається як _byw, łapaw, dyw, horiwka, opysaw, perekonaw_). Здебільшого ж звук [ў] передано через «w».

Інші риси окреслюються вже з перших речень тексту:

**4.** Позначення зм&#8217;якшення через асиміляцію: _zló**ś**ť, **ś**wit, **ś**widok, **ś**wiato, **ś**piwaje, widomó**ś**ť_.  
**5.** На місці **«ї»** після голосних пишеться **«i»**: _two**i**, swo**i**, mo**i**m, Ukra**i**na_; але «**ji**», якщо після префікса: _po**ji**du_.

Граматику Лозинського схвалив Єрней Копітар, втім ані перша її редакція, ані друга не вийшли друком. Причиною цього при першій спробі видання стало те, що Лозинський узявся за нові дослідження, натомість другу редакцію забракував львівський цензор Венедикт Левицький.

Граматика Лозинського була спробою розв&#8217;язати проблему непристосованості церковнослов&#8217;янської кирилиці для нової літературної української мови, що почала розвиватися на початку 19 ст. на базі народної мови.

Попри те, що деякі українські діячі підтримали цю ідею (наприклад, Іван Головацький, брат Якова Головацького), загалом вона не здобула широкого визнання. Зокрема протестували проти цього українські культурні діячі — Руська трійця _(зокрема Маркіян Шашкевич у статті «Азбука і абецадло»)_, Йосип Левицький _(стаття Odpowiedź na zdanie o zaprowadzeniu abecadła polskiego do piśmiennictwa ruskiego)_ та Денис Зубрицький _(стаття O zaprowadzeniu abecadła polskiego zamiast cirylicy do ruskiej pisowni)_.

Зацікавленими у прийнятті латинської абетки до руської писемності були також польські діячі. 1836 року з&#8217;явилася стаття Луціяна Семенського «Крайова література» _(Literatura krajowa)_, в якій автор став на захист ідеї Лозинського.

Проект Лозинського отримав назву «абецадло» _(від польського abecadło — абетка)_, а суперечки навколо питання впровадження української латинки — «азбучна війна».

Попри невдачу в ідеї загального прийняття абетки для української мови, її продовжували іноді вживати для друкування книг українською мовою — як у Австрії, так і згодом у міжвоєнній Польщі, і навіть під час Другої світової війни. Крім того 1852 року австрійський імператор Франц Йосиф I наказав відповідати на звернення українців українською мовою в латинській абетці Лозинського.



**ЧИТАТИ:** <a href="https://books.google.com.ua/books?id=fKJbAAAAcAAJ" target="_blank">J.Łozińskyj. Ruskoje vesile</a> <br> 
<a href="https://books.google.com.ua/books?id=Oz9dAAAAcAAJ" target="_blank">Grammatyka języka ruskiego (mało-ruskiego) napisana przez Ks. Józefa Łozińskiego</a>

<a href="/translit/abecadlo/cyrillic_latin.html" target="_blank">Онлайн-транслітератор</a>