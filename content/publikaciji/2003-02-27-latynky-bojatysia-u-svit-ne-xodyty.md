---
title: Латинки боятися – у світ не ходити
author: Ірина Магдиш
type: publikaciji
date: 2003-02-27T15:18:35+00:00
year: "2003"
url: /latynky-bojatysia-u-svit-ne-xodyty/
sourcename: Журнал "Ї"
sourcelink: http://www.ji-magazine.lviv.ua/position/2003/magdysh2.htm
summary: 'Розмови про українську латинку видаються такими ж утопічним, як про євро замість гривні. Але зовсім нещодавно і мобільні телефони були утопією, і тризуб. Наче неспівставні речі, проте українська латинка, як і наведені приклади, також має два боки – прикладний і умовно кажучи духовно-ідентифікаційний. '
---
> “Dumka pysaty po rusky latynskymy literamy cilkom ne zla”.
> <p style="text-align: right;"><em>Михайло Драгоманов, „Передмова до „Kobzar’a” Т. Шевченка”, 1880 рік</em></p>

Мало хто відважиться заперечити, що більшість населення України страждає на масову безграмотність, незалежно від того, якою мовою послуговується – українською чи російською. 

Вивелася і нова порода „професійних українців”, для якої користування державною мовою у робочий час і виключно при офіційних обставинах є обов’язковим (на їхній превеликий жаль) і вкрай прикрим навантаженням до кар’єри державного службовця.

При такій диспозиції розмови про українську латинку видаються такими ж утопічним, як, наприклад, про запровадження євро замість гривні. Але зовсім нещодавно і мобільні телефони були утопією, і тризуб. Навмисне обираю до порівняння такі неспівставні речі, оскільки українська латинка, як і наведені приклади, також має два боки – прикладний і умовно кажучи духовно-ідентифікаційний. Розмови про неї точаться у амплітуді, що одним краєм впадає у панічне заперечення, а другим – у фанатичне насаджування.

Спробуймо на здоровий глузд і з максимальною прагматичністю окреслити і ту, й іншу позиції, в надії, як не віднайти золоту середину, то принаймні задати парадигму громадської дискусії.

### Хай живе раціо

Окреслюючи коло прихильників запровадження латинської графіки для української мови варто обрати великий діаметр, бо до нього увійдуть практично всі, для кого комп’ютер &#8211; незамінний інструмент праці; стовідсотково всі, хто бодай раз користувався бібліографічним показником у пошуках української книги із закордонних книгозбірень, і навіть усі володарі мобільних телефонів. По ходу п’єси адепти латинописання будуть множитися.

&#8220;Cтарожилом&#8221; є українська латинка і на поштових серверах мережі інтернет. Жодні патріотичні почуття не примусять програмне забезпечення „закордонних” комп’ютерів відчитувати кириличне письмо, а кількість кириличних кодів, що давно перейшла усі межі, просто викликає роздратування. Це стосується не лише листування, але й створення вітчизняних сайтів у всесвітній павутині. Не будемо розтлумачувати далі безсумнівну річ – українська латинка потрібна для становлення української, як мови накопичення, обробки і передачі інформації.

Не менш важливою і очевидною є потреба уніфікації латинського написання українських слів для каталогізації нашої книги у закордонних бібліотеках. Хто працював там, той знає, що початкові літери наприклад у прізвищах Щепанський або Черкасенко в один спосіб передаються у каталозі бібліотеки Конгресу США, у інший – у Гарвардському університеті, у ще інший – у Мюнхенському Максиміліан університеті, четвертий варіант надибуємо у Краківському Ягелонському університеті. У черговий раз українська книга, думка, духовні надбання губляться у різнописаннях і різночитаннях, стають недоступними через банальну технічну неточність і нестандартність. Нас не знають і не будуть знати, бо не знаходять і не знайдуть.

Не духом єдиним живе чоловік, а й хлібом насущним. А хліб наш насущний залежить від нашої економічної успішності, а успішність наша економічна пов’язана з нашою інтеграцією у світові ринки, інтеграція – з нашою відкритістю і доступністю. Отут дійшли до шуканої точки. Спробуйте уявити себе іноземцем, що вирішив проїхати автом від західного кордону до Києва для вивчення можливості інвестування у спільне підприємство. Переживши перший шок від якості дороги, він наживе постійно діючий стрес від неможливості прочитати будь-які дорожні вказівники, написані семантично „чужою” для нього кирилицею, навіть при наявності мапи з латинською аплікацією.

Ще можна поставити себе на місце іноземного туриста, що інвестуючи у нашу туристичну галузь, почуватиметься вкрай дискомфортно с причини відсутності наприклад назв станцій метро латинкою, чи будь-чого іншого у рекреаційній чи туристичній інфрастуктурі. Українські виробники втрачають споживачів через незрозумілі для більшості населення світу знаки.

Перерахувавши лише кілька з багатьох прагматичних позицій, що служать „за”, дозволимо собі маленьку дрібку розкоші припустивши, що запровадження латинки дасть змогу врешті українській мові виокремитися, можливо стати модною і популярною, а відтак – більш вживаною (даруйте за такий зовсім вже маркетинговий підхід до рідного слова).

### Не така страшна латинка, як її малюють

Чим же так лякає ця нова „одежина” для української мови, яку наразі пропонують лише приміряти? Зауважимо, що передовсім не йдеться про повну і остаточну заміну кирилиці на латинку. Ніхто не буде примушувати дітей вчитися латинського письма у початковій школі, і книги, видані кирилицею, не будуть спалені і не відійдуть на вічне збереження до бібліотечних сховищ.

Власне до цих крайнощів апелюють противники латинки, насправді спотворюючи дійсну мету проекту: запровадити паралельне існування і функціонування двох графічних зображень, що вирішило б немало технічних проблем і забезпечило комунікаційне перетікання і взаємовплив української і англійської (німецької, французької, ect.) мов. Цей процес мав би відбуватися поступово, без фанатичних перегинів, як в одну, так і в іншу сторону. Українська латинка мала б стати зручним і необхідним інструментом, призвичаєння до якого можна було б розпочати з паралельного друку двох абеток у словниках різних типів, або з ознайомчого курсу для старшокласників і студентів.

Звичайно для цього латинська абетка повинна бути інфікована і загальноприйнята, бо наразі існують кілька варіантів передачі українських літер. Можна (і треба!) сперечатися про достоїнства і недоліки різних варіантів з точки зору лінгвістики, орфографії і т. п. Дискусія тільки бажана і потрібна, бо врешті лише через неї можна буде дійти до оптимального уніфікованого варіанту, прийнятного для всіх. Якщо до того ж він буде не лише ужитковим, але й естетичним і красивим – чому ні?

*Ірина Магдиш, співредактор Незалежного культурологічного часопису „Ї”*