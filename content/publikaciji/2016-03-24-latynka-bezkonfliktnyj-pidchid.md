---
title: 'Українська латинка: безконфліктний підхід'
author: Петро Пшеничний
type: publikaciji
date: 2016-03-23T23:15:43+00:00
url: /latynka-bezkonfliktnyj-pidchid/
summary: 'Питання &#8220;чи потрібна нам латинка?&#8221; вже давно отримало ствердну відповідь – відколи почали ухвалювати стандарти транслітерації українського алфавіту латиницею. Ми ВЖЕ доволі латинізована країна, і з інтеґрацією в європейську і світову спільноту латинізація тільки посилюватиметься.'
---
У вівторок в <a href="http://latynka.tak.today/latynka-ostannia-barykada/" target="_blank">програмі</a> &#8220;Остання Барикада&#8221; відбулася дискусія на тему &#8220;Чи потрібна Україні латинська абетка?&#8221; <a href="https://www.facebook.com/oles.doniy/posts/1250654358296227" target="_blank">Анонс</a> програми на сторінці Олеся Донія викликав жваву дискусію.

Крім схвальних відгуків, фейсбуківці також висловлювали претензії як до самої ідеї української латинки, так і до різних її варіантів. Комусь бракує букви «ї», комусь «є», комусь не до вподоби певні діакритичні знаки, а хтось переймається наявністю в українській мові м&#8217;якого «р» в закритих складах.

Одна з <a href="https://www.facebook.com/oles.doniy/posts/1250654358296227?comment_id=1251237111571285&reply_comment_id=1254160537945609&comment_tracking=%7B%22tn%22%3A%22R9%22%7D" target="_blank">відповідей</a> пана Олеся Донія була такою: _&#8220;Тема наразі стосується не тонкощів тієї чи іншої з латинських українських абеток, а раціональності. Тобто на цей момент дискусія може бути лише на тему: потрібна чи не потрібна латинська абетка? А якби вона була вирішена позитивно, то лише тоді можна було б переходити до дискусії щодо літер. Бо не можна ж обговорювати ті чи інші літери з тими, хто категорично заперечує саму можливість латинки&#8221;._

Підхід зрозумілий: спочатку вирішуємо, чи потрібна нам латинка, і якщо потрібна – вже тоді з&#8217;ясовуємо, якою вона має бути.

Оскільки я є прихильником іншого підходу, дозволю собі невеличку заочну дискусію з паном Олесем. І запрошую всіх зацікавлених до подальшого обговорення.

**Отже, який підхід я вважаю раціональним.**

Звісно, насамперед розділяємо два питання: **1)** зміст української латинської абетки; **2)** функціонування цієї абетки.

І вирішувати ці питання за нормальних умов мали б різні люди.

Перше – експерти, науковці (широке коло мовознавців, лінгвістів, перекладачів…). Друге – урядники (під тиском, без тиску чи супроти тиску спільноти – то вже як пощастить).

При цьому широке суспільне обговорення може стосуватися лише другого питання – функціонування абетки. А питання змісту абетки вимагає достатніх знань в конкретних галузях, тому не може виноситись на загал. Не всі ж в країні є філологами, та й не всі українські філологи знаються на латинській графіці і її використанні в інших мовах, і не всі іноземні філологи добре знаються на українській мові.

**Щодо послідовності вирішення цих питань.**

Питання &#8220;чи потрібна нам латинка?&#8221; вже давно отримало ствердну відповідь – відколи почали ухвалювати стандарти транслітерації українського алфавіту латиницею. Ми ВЖЕ доволі латинізована країна, і з інтеґрацією в європейську і світову спільноту латинізація тільки посилюватиметься (як на державному, так і на персональному рівні), бо латинська графіка, як не крути, є міжнародною.

Далі вибір – стандарт транслітерації чи повноцінна українська латинська абетка? Хоч те і те – передача української мови засобами латинської графіки, але різниця є.

Транслітерація майже завжди відбувається за посередництва якоїсь мови: англійської &#8211; Pshenychnyi, німецької &#8211; Pschenytschnyj, французької &#8211; Pchenytchnyy, польської &#8211; Pszenycznyj&#8230; Тут ми підпадаємо під вплив обставин і політичних чинників – залежно від того, яка мова є світовою, такою в нас, скоріш за все, буде й транслітерація. Нині це англійська, за сто років це може бути китайська, німецька чи знову французька. Ба більше, навіть за &#8220;панування&#8221; англійської в нас вже змінилося кілька стандартів транслітерації, і нинішній, м&#8217;яко кажучи, дуже <a href="http://latynka.tak.today/works/pasportnyj/" target="_blank">недосконалий</a>.

Латинська абетка ж розробляється і ухвалюється як рівноцінна кириличній. За функціональністю, здатністю передати всі особливості української мови вона повинна щонайменше не поступатись кириличній, вони мають бути взаємозамінними (чого не скажеш про трансліт).

**Латинська абетка закріплюється в правописі, і – що важливо – сам правопис укладається, враховуючи і кириличну, і латинську абетки.** Таким чином ми отримуємо дві повноцінні графічні системи передачі української мови, а не просту постанову про транслітерацію з &#8220;Аа-Aa, Бб-Bb, Вв-Vv…&#8221;

Правопис має дати чіткі однозначні відповіді на всі складні і суперечливі (на сьогодні) питання щодо написання латинкою. Це залагодить непорозуміння і розв&#8217;яже всі проблеми, пов&#8217;язані, зокрема, і з передачею українських прізвищ, імен та інших власних назв.

**Тому вирішення просте: ухвалити українську латинську абетку, закріпити її в правописі і забезпечити її використання в усіх сферах, де вже нині послуговуються латинською графікою.**

Тут ні в кого не має виникати заперечень, бо йдеться лише про заміну нинішнього недолугого стандарту транслітерації на повноцінну унормовану латинську абетку. Без жодного розширення сфери вжитку.

А після цього (або рівнобіжно з цим) доцільно проводити широкі дискусії щодо функціонування латинської абетки. Розширюємо сферу використання латинки, чи запроваджуємо на рівних правах з кирилицею, поступово переходимо на латинку, або ж залишаємо все, як є (кирилиця – основна, латинка – допоміжна).

Питання складне, суперечливе, але ми не мусимо ставити в залежність від нього якість відтворення української мови латинською графікою. А з цим майже усі ми маємо діло, хтось &#8211; заповнюючи дані закордонного паспорту, хтось &#8211; записуючи ім&#8217;я і прізвище в фейсбуці, хтось &#8211; листуючись, хтось &#8211; перекладаючи документи, а хтось &#8211; укладаючи бібліографічний каталог…

Зрештою, це б тільки додало єдності, якби всі українці писали латинкою за одною системою, а не кому як заманеться.

&#8212;&#8212;&#8212;&#8212;&#8212;&#8212;&#8211;

_Просимо всіх охочих долучатися до дискусії. Надсилайте свої тексти на адресу **latynka.tak@gmail.com**_