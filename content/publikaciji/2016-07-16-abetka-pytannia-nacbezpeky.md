---
title: "Юрко Зелений: “Кирилиця погано передає українську. Просто ми звикли”"
author: Северин Наливайко
type: publikaciji
date: 2016-05-20T16:03:26+00:00
year: "2016"
url: /abetka-pytannia-nacbezpeky/
summary: 'Якщо хочемо зберегти живою українську мову, без латинської графіки — ніяк. 100 років тому Ататюрк перевів турків на латинку за одну ніч. Якщо 1 вересня почати в школах вивчати латинську абетку, через 10 років матимемо покоління, яке володітиме українською мовою в такому вигляді.'
sourcename: Газета по-українськи
sourcelink: http://gazeta.ua/articles/ukraine-newspaper/_kirilicya-pogano-peredaye-ukrayinsku-prosto-mi-zvikli/698937

---

— Маючи кириличну абетку, Україна ніколи не вийде з-під впливу Москви, — _вважає мовознавець **Юрко Зелений**, 44 роки._ — Письмо — одна з ключових ознак самовизначення. Фізичні кордони значення втрачають. Вся Євроатлантична цивілізація використовує латинську абетку. Виняток — Болгарія, найбідніша країна Європейського Союзу.

Стратегічне завдання України — покінчити з &#8220;совком&#8221;. Без переходу на латинське письмо цього ніколи не зробимо. Азбука — питання національної безпеки.


**— Якщо відкинути політику, чи потрібна зміна азбуки суто з філологічного погляду?**

— Кирилиця погано передає українську. Просто ми звикли і цього не бачимо. Візьмімо хоча б йотовані. Маємо літери &#8220;я&#8221;, &#8220;ю&#8221;, &#8220;є&#8221;, &#8220;ї&#8221;. Де йотоване &#8220;йо&#8221;? Коли вони пом&#8217;якшують попередню приголосну, а коли читаються як двозвук &#8220;йа&#8221;? Для нас воно звично, бо вчили з першого класу. Для іноземця це все — загадка.

**— Чи варто воювати, якщо традиціоналістів у цьому питанні більше? Захищатимуть наше традиційне письмо.**

— По-перше — не традиційне, по-друге — не наше. Кирилицю насильно нав&#8217;язали з приходом християнства. До того були риски і різи. Це прототип етруського письма, з якого після Х століття з&#8217;явилася латина. Діловодство королівства Данила Галицького велося латинською мовою і латинковою українською. Рукописи доби Богдана Хмельницького творили українською мовою латинською абеткою.

**— Що робити з накопиченою літературною спадщиною?**

— Навряд чи багато українців читали нашу літературу в оригіналі. Я би подивився, як вони розбирають первинний вигляд &#8220;Енеїди&#8221; Котляревського. Без словника би трьох рядків не подолали. Там до кожного вірша півсторінки— тлумачення слів. Мало не кожен класик послуговувався іншою абеткою. Шевченко писав російським транслітом, використовував навіть літеру &#8220;ы&#8221;, Пантелеймон Куліш — так званою кулішівкою, Михайло Драгоманов — драгоманівкою.

Зараз є додатки, які трансформують друкований текст із кирилиці на українську латинку. Тому перевести всю літературу на нову абетку можна буде двома клацаннями мишки.

**— ****Хто виступає проти?**

— Чи не найбільше — жителі Західної України. Це дивно, бо ж мають під боком словаків, румунів, угорців. Натомість на українську латинку працюють люди в Києві, Харкові, Херсоні. Підтримують перехід російськомовні біженці з Донбасу, які хочуть, щоб їхні діти спілкувалися українською. Люди, які 10 років тому переїхали з Маріуполя в Польщу, сказали мені: &#8220;Якщо хочемо зберегти живою українську мову, без латинської графіки — ніяк&#8221;.

**— Яким бачите перехід?**

— Починати варто вже зараз. 100 років тому Ататюрк перевів турків із в&#8217;язі на латинку за одну ніч. А тоді не було таких технічних умов, як нині. Українці довго чухаються, тому все проґавлюють. Якщо 1 вересня почати в школах вивчати латинську абетку, через 10 років матимемо покоління, яке володітиме українською мовою в такому вигляді. Покоління 24–45-річних знає латинку завдяки електронній пошті, СМС-листуванню. Літнім людям ця наука дасться важче.