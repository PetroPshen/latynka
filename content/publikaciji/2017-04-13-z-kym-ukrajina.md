---
title: З ким буде Україна на новій абетковій мапі?
author: Петро Пшеничний
type: publikaciji
date: 2017-04-13T06:09:42+00:00
url: /z-kym-ukrajina/

---
Ось як виглядає &#8220;кириличний світ&#8221; на абетковій мапі. Великий, від Балкан аж до Тихого океану простертий і скріплений обіймами ще досі не розваленої Московської імперії. Але намалюймо замість тих диких північних земель море, і цей світ відразу стане просто невеличкою купкою країн.

<!--more-->

<img src="../../latynka/img/articles/z2014/worldalphabets2.jpg" alt="Абеткова мапа світу"/>

Нас, себто тих, хто послуговується кирилицею, й справді невеличка купка (навіть з Московією, якщо не брати до уваги територію) &#8211; всього 12 країн, та й то скоро стане ще менше.

**Болгарія** в цій когорті посідає особливе місце: вона є батьківщиною кирилиці, тож болгари мають берегти своє культурне надбання (хоча й без транслітерації латиницею вони не обходяться).

**Казахстан** має перейти на латинку до 2025 року. Це може стати поштовхом і для **Таджикистану** і **Киргизстану**, в яких перед запровадженням кирилиці (в 1930 і 1940 рр. відповідно) послуговувались латинкою.

В **Сербії**, **Чорногорії**, **Боснії і Герцеговині**, де паралельно використовуються дві абетки, латинка поступово витісняє кирилицю. А з цілковитою перемогою латинки в цих країнах, до них може підтягнутися і **Македонія** (мова слов&#8217;янська, абетка й так є варіацією вуковиці, розробленої для сербської мови, тож перейти на варіацію гаєвиці не буде проблемою).

**Монголи** (латинку в них було запроваджено в 1931, а кирилицю &#8211; в 1937) в 1990-х роках пробували відродити свою традиційну абетку. І хоч спроба була невдалою, причин триматися за кирилицю для них ставатиме все менше. Тож можуть і повторити спробу, або повернутись до латинки як найбільш поширеної, міжнародної системи письма.

В **Білорусі** латинка має кількасотлітню історію, латинкою там писали книги, видавали газети. Можна не сумніватись, що якщо Білорусь колись скине московський нашийник, латинка там стане щонайменше другою офіційною абеткою.

Залишається **РФ** і **Україна**.

Московити ніякої абетки крім кирилиці не мали. Вони зараз дуже &#8220;скрєпні&#8221;, зробили абетку складовою &#8220;русского мира&#8221;, і не тільки тиснуть на інші &#8220;кириличні&#8221; країни, але й в своїх імперських мареннях бачать насадження кирилиці решті європейців.

З крахом імперської політики Москви (зворотній варіант наразі лишимо поза увагою) &#8220;кириличний світ&#8221; посиплеться ще швидше.

І з ким тоді буде Україна на новій абетковій мапі?